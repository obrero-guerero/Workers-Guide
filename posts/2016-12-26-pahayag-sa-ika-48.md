---
layout: post
title: Paigtingin ang armadong rebolusyon!
Manggagawa, sumapi sa NPA!
description: "Pahayag ng Revolutionary Council of Trade Unions sa ika-48 anibersaryo ng Partido Komunista ng Pilipinas"
modified: 2016-12-26
tags: [statement]
image:
  feature: lr1.jpg
  
---

Ang rebolusyonaryong kilusan ng mga manggagawa ay nakikiisa sa buong sambayanang Pilipino sa pagdiriwang ng ika-48 anibersaryo ng Partido Komunista ng Pilipinas. Buong kagalakang ipinagbubunyi ng mga manggagawa ang mga tagumpay na nakamit ng rebolusyong Pilipino sa pamumuno ng Partido. Iginagawad namin ang pinakamataas na pagpupugay sa lahat ng mga martir na nag-alay ng kanilang dakilang buhay para sa rebolusyon at sa sambayanan.

Sa wastong paglalapat ng teorya ng Marxismo, Leninismo at Maoismo sa praktika ng rebolusyong Pilipino, tuluy-tuloy na sumulong ang Partido sa ideolohiya, politika at organisasyon. Sa loob ng 48 taon, magiting na binigo ng Partido ang mga pasistang atake na nagtangkang ito’y durugin o pahinain. Ibayo pa nga itong nakapagpalawak sa buong kapuluan.

Binibigyan namin ng partikular na pagpupugay ang rebolusyonaryong kilusan sa isla ng Mindanao. Sa kabila ng napakatinding pasistang pananalasa, nakapagpunyagi silang lahatang-panig na isulong ang digmang bayan. Hindi napigilan ng pagpakat ng halos 60% ng pwersang pandigma ng AFP sa isla ang tuluy-tuloy na paglakas ng armadong kilusan. Nagawa nila ito sa pamamagitan ng mahigpit na pagtangan sa armadong palkikibaka bilang pangunahin at mapagpasyang porma ng pakikibaka laban sa naghaharing reaksyunaryong estado.

Tuluy-tuloy ang pagsisikap ng Partido na isulong ang rebolusyonaryong kilusan ng mga manggagawa. Sa kalunsuran, paparami ang bilang ng mga manggagawang sumasapi sa Partido at yumayakap sa kawastuhan ng makauring proletaryong pamumuno sa rebolusyon. Tuluy-tuloy ding nakapagtayo ng mga rebolusyonaryong unyon at mga balangay ng mga lihim na rebolusyonaryong organisasyon ng mga mala-manggagawa na nagsisilbing ubod ng rebolusyonaryong pakikibaka sa kalunsuran. Patuloy din ang pagdagsa ng mga manggagawa sa kanayunan para tumangan ng gawain sa Hukbong Bayan.

Ang mga nakamit na dakilang tagumpay ng Partido sa nakalipas na 48 taon ay matibay na batayan para isulong ang rebolusyong Pilipino sa bago at mas mataas na antas. May sapat na puhunang lakas ang rebolusyonaryong kilusan para mapagpasyang paigtingin ang digmang bayan at magkamit ng higit pang malalaking tagumpay.

Sa dakilang okasyong ito, inihahayag ng Revolutionary Council of Trade Unions ang kahandaan nito para mapagpasya at buong sigasig na tugunan ang panawagan ng Partido Komunista ng Pilipinas na isulong ang digmang bayan tungo sa abanteng subyugto ng estratehikong depensiba at ilatag ang obhetibong kondisyon para sa estratehikong pagkapatas sa susunod na tatlong taon.

Naninindigan ang rebolusyonaryong kilusan ng mga manggagawa na mahigpit na tanganan ang tungkulin nitong magmulat, mag-organisa at magpakilos ng pinakamalaking bilang ng mga manggagawang Pilipino para sa Pambansa Demokratikong Rebolusyon. Matibay ang determinasyon nitong iwasto ang mga pagkakamali, pangibabawan ang mga kahinaan, at ubos kayang kamtin ang mga malalaking igpaw pasulong.

Determinado ang mga rebolusyonaryong unyon at organisasyon ng manggagawa at mala-manggagawa na mapagpasyang sumulong at likhain ang malakas na daluyong ng rebolusyonaryong kilusan sa kalunsaran na magsisilbi at mag-aambag sa pagpapaigting ng armadong pakikibaka sa kanayunan. Isang daluyong na magtutulak sa laksa-laksang bilang ng mga manggagawa na tutungo sa kanayunan para makipagkapit-bisig sa malawak na bilang ng mga magsasaka at gampanan ang kanilang makauring tungkuling pamunuan ang rebolusyong Pilipino.

Malagim ang hinaharap ng manggagawa at sambayanang Pilipino sa ilalim ng kasalukuyang mapang-api at mapagsamantalang sistema. Ang papatinding neoliberal na atake ay lalo lang magpapasahol sa kahirapan at kagutuman ng malawak na bilang ng mamamayan. Walang ibang landas na dapat tahakin ang mga manggagawa at sambayanan kundi ang landas ng armadong pakikibaka para wasakin at baguhin ang sistemang ito!

Nananawagan ang RCTU sa mga manggagawang Pilipino na lumahok sa armadong rebolusyon! Tumungo sa kanayunan at sumapi sa kanilang pinakamamahal na hukbo, ang Bagong Hukbong Bayan!

Sa pamamagitan lamang ng pagtatagumpay ng Pambansa Demokratikong Rebolusyon, sa pamumuno ng Partido Komunista ng Pilipinas, mawawakasan ang pang-aapi at pagsasamantala ng imperyalismo, pyudalismo at burukrata kapitalismo sa sambayanang Pilipino at mahahawan ang daan sa pagtatag ng isang lipunang magwawakas sa ating pagiging sahurang alipin, isang lipunang inaasam ng mga manggagawa, isang lipunang sosyalista!

Sa pagsulong ng armadong rebolusyon, may maningning na hinaharap ang mga manggagawa at sambayanang Pilipino.

MABUHAY ANG PARTIDO KOMUNISTA NG PILIPINAS!
MABUHAY ANG NEW PEOPLE’S ARMY!
MABUHAY ANG NATIONAL DEMOCRATIC FRONT OF THE PHILIPPINES!
MABUHAY ANG REBOLUSYONG PIILIPINO!
MANGGAGAWA, LUMAHOK SA DIGMANG BAYAN, SAMAPI SA HUKBONG BAYAN!